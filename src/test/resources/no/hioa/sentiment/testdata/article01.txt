link: http://newspaper.com/article01
newspaper: AP
date: 2014-01-01
Ingen målemani i Kunnskapsdepartementet  Lisbet Rugtvedt  Statssekr., Kunnskapsdepartementet  
BARNEHAGE: I et innlegg 19. juni påstår Erling Folkvord fra Rødt at kunnskapsminister Bård Vegar Solhjell lider av målmani, 
og angriper ønsket om å få klarere standarder for dokumentasjonsarbeidet i barnehagene, 
slik regjeringen  foreslår i stortingsmeldingen om kvalitet i barnehagen som kom rett før sommeren.          
Folkvord kan ikke ha fått med seg hovedbudskapet i meldingen når det gjelder dokumentasjon og kartlegging i barnehagen, 
nemlig at dette allerede skjer i utstrakt grad og at regjeringen ser det som viktig å sikre at dette skjer på  en forsvarlig måte. 
Det er ikke ønskelig at det utvikler seg en praksis i barnehagene hvor barns ferdigheter måles og gis poeng slik Oslo 
var på vei til å gjennomføre før de tok til fornuft i vår. Det er viktig at all kartlegging har som mål  å gi barn som
 trenger ekstra oppfølging god hjelp så tidlig som mulig. Det kan også være bra at skolen mottar informasjon om barna 
 de tar imot til skolestart, slik at både barn og foreldre kan følge trygghet for at overgangen skal gå bra og 
  for at barn som har behov for særlig støtte på skolen får det raskt.  Folkvord ønsker tydeligvis at det ikke 
  skal finnes noen regler for hvordan slik dokumentasjon skal samles og overføres. I Kunnskapsdepartementet vurderer 
  vi at  det er behov for metodeutvikling og klargjøring av regelverket i forbindelse med dokumentasjon og kartlegging, 
  nettopp for å hindre slike utslag som Folkvord advarer mot. Kvalitet i barnehagen handler om langt mer enn dette, 
  og også om gode  arbeidsbetingelser hos de ansatte, som Folkvord er inne på. Men uten å få kartleggings- 
  og dokumentasjonsarbeidet i barnehagene inn i riktige former, risikerer vi på den ene siden at dette gjennomføres 
  slik at det går ut over barnehagens egenart,  og på den annen side at de ikke tar tak i og følger opp barn som har særlige utfordringer.  